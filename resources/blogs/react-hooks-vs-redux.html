<h2>Taustaa</h2>
<p>
  Vielä 2000-luvun alussa Web-sovellukset olivat palvelinpäässä generoituja staattisia HTML-sivuja, jotka tuotiin käyttäjän ruudulle konesalissa höystettyinä. Dynaamisen 
  sisällön tuominen selaimelle koettiin työlääksi, eivätkä sen aikaiset Web-sovelluskehykset muutenkaan tukeneet JavaScriptia hyvin. Ongelmana 
  oli myös heikko selainyhteensopivuus.</p>
  <p>Apuun kehitettiin jQuery-kirjasto, jonka ensimmäinen versio julkaisiin vuonna 2006. Kirjaston tarkoituksena oli yhdenmukaistaa JavaScript-kielen 
    kutsut eri selaimilla sekä vähentää negatiivista suhtautumista selainpään skriptaukseen. Kirjaston tekijät halusivat, että jQueryn käytön myötä
    <i>JavaScriptin kirjoittaminen tulisi olla hauskaa</i>.</p>
<h2>Ajaxin nousu</h2>
<p>Ajax keksittin jo 1990-luvulla. Ajatuksena oli, että osa Web-sivulta voisi tehdä asynkronisen kutsun palvelimelle sen sijaan, että
  koko sivu ladattaisiin uudellen. Tämä mahdollisti hyvinkin vuorovaikutteisen keskustelun verkon yli, mutta ongelma olijälleen kerran se, että 
  eri selaimet tukivat Ajax-pyyntöä eri tavalla. Kun Ajaxin käyttö integroitiin jQueryyn, mahdollisuudet kasvoivat ja JavaScriptin räjähdysmainen nousu 2010-luvun taitteessa alkoi.
</p>   

<h2>AngularJS</h2>
<p>Googlen kehittämä AngularJS-sovelluskehys räjäytti taivaan ja mullisti Web-sovelluskehityksen 2010-luvun alussa. Alun perin sovellupalvelimella 
  pitkään muodissa ollut MVC-arkkitehtuuri nostettiin ylös konesalista suoraan selaimeen ja näin ollen varttuneemmatkin backend-devaajat, jotka 
pyrkivät välttämään viimeiseen asti koskemasta Web-leiskoihin, tunsivat olonsa kotoisaksi. Mutta AngularJS ei pelkästään tuonut MVC-ajattelumallia selainohjelmointiin,
se myös muutti voimakkasti Web-ohjelmoinnin käytänteitä. Se, mitä verkosta ladattiin, oli yksi <i>index.html</i>-sivu ja viittaus yhteen (tai useampaan) JavaScript-tiedostoon, 
joka käytiin palvelimelta hakemassa ja joka renderöitiin selaimelle. TODO-sovellukset saivat aivan uuden merkityksen. Tästä myös seurasi se, että Google joutui
opettelemaan uusiksi Web-sivustojen indeksoinnin, sillä SPA:n mukana (Single Page Application) tullut käytänne, jossa JavaScript on keskiössä, vaati Googlelta edistyneempää tapaa opetella kahlaamaan hakurobottiensa 
avulla Web-sisältöä.</p>




